<h1>Slob maant onderwijssector tot haast met salarisafspraken</h1>
<p>Werkgevers en werknemers in het onderwijs moeten haast maken met het maken van afspraken die moeten leiden tot betere salarissen voor leraren in het basisschool onderwijs.</p>
<p>Dat zei minister Arie Slob (Onderwijs) donderdag tijdens de begrotingsonderhandeling in de Tweede Kamer. <q>Als de onderhandelingen nog maanden duren, komt het extra geld voor docenten niet beschikbaar</q>, zei Slob. Hij wijst erop dat de 270 miljoen euro die dit kabinet heeft gereserveerd voor een beter salaris in januari beschikbaar kan komen. Dat is ook zo afgesproken in het regeerakkoord. "Ik hoop dat de sociale partners zo snel mogelijk afspraken maken", aldus de bewindsman.</p>
<p>Niet iedereen vindt het bedrag hoog genoeg. De leraren vinden het salarisverschil met hun collegaâ€™s in het voortgezet nog steeds te groot. Om die boodschap nogmaals te onderstrepen, leggen ze 12 december het werk neer om te gaan staken.<q>Ik weet dat de wens in de sector hoger ligt. Maar dit is een substantieel bedrag</q>, zei Slob.</p>
<h2>Rechtvaardig</h2>
<p>De vraag van de SP of hij het beloningsverschil met het voortgezet onderwijs rechtvaardig vindt, wilde Slob niet beantwoorden. <q>Ik wil niet meegesleurd worden in de discussie wat er in het verleden is gezegd. We krijgen nu de mogelijkheid er iets aan te doen</q>, aldus Slob.</p>
<p>De 270 miljoen euro kan zelfs hoger uitvallen. De bovenwettelijke voorwaarden worden in de nieuwe cao-afspraken aangepakt als voorwaarden voor de extra middelen die de coalitie beschikbaar stelt. Het geld dat daarmee vrijvalt, komt bovenop de beloofde miljoenen. Bovendien is het volledige bedrag exclusief en eventuele inflatiecorrectie.</p>
<p>Gepubliceerd: 07 december 2017 13:10</p>